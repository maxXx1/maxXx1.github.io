---
layout: post
title: O myších a lidech
tags:
- nezarazene
- hash-wordpress
- hash-import-2023-08-28-13-25
---

Myš jako počítačová periférie je dnes nedílnou součástí každého stolního počítače určeného k práci i hraní. Někteří lidé (jako já) si dokonce na kvalitu konkrétně této periférie velmi potrpí. Pro „normálního“ člověka je myš taková ta černá věc, která stojí kolem stokoruny a má za úkol posouvat kurzorem po pracovní ploše. Normální člověk je taky již při koupi tohoto „doplňku“ předem smířen s tím, že toho moc nevydrží a vzhledem k její ceně bude muset za určitý čas svého „hlodavce“ vyhodit a koupit nového…

Ale věděli jste, že počítačové se za tu dobu co je používáte výrazně vyvinuli? Že opravdu někdo přemýšlel nad tím jak se Vám bude myš nejlépe držet? Že přesnost myší je dnes již na setinu milimetru? Nebo že zvládne „cuknutí“ určitým směrem při přetížení až několik „Gééé“?

Tyto vlastnosti se samozřejmě odvyjí od toho kolik jste ochotni do myši potažmo spolehlivosti a vašeho pohodlí investovat. Je docela zajímavé sledovat s čím byla za tu dobu co počítač používáte vaše ruka nucena pracovat. Například můj odpor k nekvalitním myším vygradoval do takových obrátek, že když se setkám (a vzhledem k mému zaměstnání se můžete vsadit, že se setkávám často) s přenosnou myší Genius Mini/MicroTraveler, tak vše vyřídím pomocí klávesnice v případě notebooku s radostí využiji touchpadu. Tahle „myš“ pro mě vlastně není ani myš. Je až s podivem jak vysoké hodnocení má např na serveru [Heureka](http://mysi.heureka.cz/genius-mini-traveler/). To se ti lidi úplně zbláznili, nebo se v dnešní době nakupuje už jenom podle ceny? Když tuto myš chytnu křečovitě (protože to jinak nejde) do ruky, tak úplně slyším jak mi na záda dýchá syndrom karpálního tunelu (i když vůbec nevím co to je) 😀

Poohlédl jsem se tedy s čím vším byla nucena pracovat moje ruka a zjistil jsem, že s ohledem na okolnosti, jsem svoji ruku nevystavil žádné katastrofě. A možná právě proto je v mém případě laťka velmi vysoko a na myš kladu určité požadavky. Dokonce když jsem zabrousil do té nejvzdálenější historie, tak mě čekalo velmi milé překvapení.&nbsp;

## První myš, aneb to jsem měl ještě koule

Svůj první počítač jsem dostal zhruba v pololetí páté třídy (v mých cca. 10ti letech) a již tehdy nebyl úplně nový. Spíše to byl počítač vyřazený z nějaké kanceláře. A s tím se pojily i periférie. Klávesnici Compaq s německou diakritikou dám bokem a zaměřím se na myš, která byla bílá, kuličková, bez scrollovacího kolečka, k počítači připojena skrze sériový port. Na jejím hřbetě se pyšnilo logo Microsoft. Ano jednalo se o legendární myš Microsoft Mouse 2.0! Shodou okolností se mi o cca. rok později dostala do ruky ještě jedna, která sice byla zašlejší, ale měla již připojení přes PS/2. Mě to tedy nedalo a protože jsem byl dítě zkoumavé, tak jsem myš rozdělal, pomocí dvou šroubků ze spodní strany, očistil kolečko, přenosové válečky a hlavně vyměnil sériový kabel za kabel PS/2, který byl k myši připojený pomocí malého konektoru! Dnes by to bylo již nemožné, protože milí čínští výrobci dělají vše nevyměnitelné, nerozebíratelné a na jedno použití. Hloubkovou údržbu myši jsem prováděl někdy i několikrát týdně a s myší jsem byl velmi spokojený. Scrollovací kolečko v té době v operačním systému (Windows 95) ani ve hrách (Heroes, Duke Nukem, Doom, Carmageddon) vůbec nechybělo. A „ta moje první“ myška je stále zářivě bílá, uložena někde u rodičů na půdě a co je hlavní i po těch letech stále plně funkční!

| [![](http://www.maxxx.cz/wp-content/uploads/2014/03/busmouse-1_large.jpg)](http://www.maxxx.cz/wp-content/uploads/2014/03/busmouse-1_large.jpg) |
| Microsoft Mouse 2.0A |

<!--kg-card-end: html-->