---
title: "Rámeček na externí disk Spire"
date: "2013-05-30"
category: Hardware
tags: 
  - "HDD"
image: 
  path: /img/2013-05-30-ramecek-na-externi-disk-spire/spire-hdd.jpg
  alt: Spire
---

Dnes mi přišel rámeček na umístění 2,5 palcového HDD od značky __Spire__, model s označením __HandyBook__ přesněji __SP175SU-BK-EU__. 
Tento model jsem si vybral z široké škály prodávaných rámečků na externí disky. Moje představa byla taková, že můj 2,5 disk Seagate (ST9500420AS), který používám na zálohování méně důležitých věcí, především multimédií, by mohl najít své místo na mém stole. 
Primárně připojený napevno k mému počítači prostřednictvím USB 3.0 avšak s možností mobility. Pojďme se tedy podívat co mi přišlo...

Součástí balení byla "pouze" čtveřice šroubků na vnitřní uchycení disku, cd s programem na synchronizaci, manuály (takové to korejské záchodové počteníčko, protože čeština chybí), lístek s výpisem kompatibilních disků a SSD (můj disk je obsažen i když výpis je velice chudý a dle mého názoru by byl kompatibilní téměř každý novější SATA disk), šroubováček, kabel USB 2.0 určený k napájení, kabel USB 3.0 určený k datovému přenosu, plastový podstavec a rámeček jako takový.

![baleni](/img/2013-05-30-ramecek-na-externi-disk-spire/2013-05-30-18.08.45.jpg)
_Obsah balení_

Rámeček bez disku váží 170 gramů s diskem zhruba 307 gramů, vše je vyrobeno z kvalitního ABS plastu a rozměry jsou 14510020 mm vnitřní část podporuje maximální velikost disku 100.069.859.5 mm. Velmi mě mrzí, že u nás v ČR zatím není k dostání bílá varianta, proto jsem musel sáhnout po černé.

![inside](/img/2013-05-30-ramecek-na-externi-disk-spire/2013-05-30-18.09.03.jpg)
_Pohled dovnitř_

Rámeček se otevírá stlačením průhledné části na jeho boku, která je podsvětlena dvojicí diod. Stabilní ON/OFF indikátor svítí modře a indikátor čtení/zápis problikává slaběji červeně. 
Disk se rozevírá jako kniha a po jeho otevření vidíme tištěný spoj s převodníkem ze SATA 2 na USB 3.0 a na druhé straně gumovou výplň, která by měla zamezit nežádoucímu pohybu v případě, že byste disk nešroubovali a také odvodu tepla od zahřívajícího disku. Výrobce garantuje 10 až 60°C, ale to se bude odvíjet od stáří a kondice disku.

![prevodnik](/img/2013-05-30-ramecek-na-externi-disk-spire/2013-05-30-18.12.15.jpg)
_Převodník osazený diskem_

Převodník se po povolení čtveřice šroubků vytáhne ven a po nasunutí disku se disk přišroubuje další přiloženou čtveřicí šroubků zespodu desky. Všechny šrouby jsou stejné, proto se nemusíte bát záměny. Převodník je osazen chipsetem __VL700__, který slibuje maximální přenosovou rychlost až 5Gb/sec, ale to by musel být osazen SSD disk, v případě klasického plotnového disku se maximální teoretická rychlost pohybuje okolo __480Mb/sec__.

![dc](/img/2013-05-30-ramecek-na-externi-disk-spire/2013-05-30-19.30.53.jpg)
_Detail napájecího konektoru_

Velmi mě těší, že přídavné napájení je řešeno pomocí převodníku na USB 2.0, protože volných USB slotů v počítači mám dostatek. To se však nedá říct o zásuvkách. Takže teď už jen rámeček umístit do stojanu připojit kabeláž a může se začít zálohovat.

![off](/img/2013-05-30-ramecek-na-externi-disk-spire/2013-05-30-18.17.01.jpg)
_Nezapojený rámeček_

Myslím si, že velmi lidovou cenu __410 Kč__ dostanete přesně to co očekáváte, spolehlivý skladný a vzhledný doplněk vašeho pracovního stolu, který se dá kdykoli vyjmout ze stojanu a vzít na cesty. Pomocí technologie hot swap také připojit k téměř jakémukoliv zařízení (výrobce udává Windows ME - 7 / Mac OS 10.X).

![on](/img/2013-05-30-ramecek-na-externi-disk-spire/2013-05-30-20.47.51.jpg)
_Disk v akci_

Tento méně známý Nizozemský výrobce s tradicí od roku 1998 vyrábí mimo externí boxy na disky také ventilátory, čtečky paměťových karet nevalné kvality a tak doufám, že kvalita tohoto produktu bude odpovídat ceně.